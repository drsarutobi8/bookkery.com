---
layout: post
title: (อ่าน) ตั้งคำถามเพียง 1 ข้อก็พลิกจากตามขึ้นมานำ
author: drsarutobi
categories: [Leadership, Entrepreneurship]
image: assets/images/sww/cover.jpg
featured: true
hidden: false
toc: true
---
### บทนำ
เคยเป็นแบบนี้มั้ย เวลาจะเริ่มอะไรใหม่ๆในชีวิต
ก็อยากได้แนวความคิดใหม่ๆและวิธีการใหม่ๆ ที่จะเริ่มไปพร้อมกัน
อาจจะเป็นเพราะรู้สึกว่า เคยทำแบบเก่าแล้วมันไม่สำเร็จ
หรือหวังว่ามันอาจจะมีวิธีที่ได้ผลกว่า หรือเร็วกว่า
แต่ไม่รู้จะเริ่มยังไง ไม่รู้จะทำอะไร 
และมีอะไรบ้างที่ไม่ควรทำ
วันนี้ผมมีหนังสือเล่มหนึ่ง ที่อาจจะช่วยจุดประกายแนวทางใหม่ๆได้

![Start With Why by Simon Sinek](/assets/images/sww/sww-p0.svg)

หนังสือเล่มนี้ชื่อ Start With Why แต่งโดยคุณ Simon Sinek
ที่จะสอนให้เรารู้ว่า ผู้นำเก่งๆ เค้าสร้างแรงบันดาลใจอย่างไรให้ทุกคนลงมือทำ
ไม่ว่าจะเป็นคุณ Steve Jobs, หรือแบรนด์ขั้นนำอย่าง Apple, 
รถมอเตอร์ไซค์ Harley Davidson, สายการบิน Southwest Airlines
คนและแบรนด์ชั้นนำเหล่านี้ ทำอะไรออกมาก็เป็นที่ชื่นชอบ 
และดูจะประสบความสำเร็จไปซะหมด
ม้นไม่ใช่เรื่องบังเอิญ 
เราเองก็สามารถเรียนรู้ และทำแบบเค้าได้

แต่มันเริ่มด้วยการตั้งคำถามที่ใช่ 
แล้วค่อยค้นหาคำตอบ
เพราะในทางกลับกัน
ถ้าเราเริ่มด้วยคำถามที่ผิด 
ต่อให้ได้คำตอบที่ถูกต้อง 
มันก็พาเราไปผิดที่อยู่ดี

---
### โลกที่ไม่ได้เริ่มต้นจากการถามว่า "ทำไม"

![There are only 2 ways to influence human behavior.](/assets/images/sww/sww-p1_1.svg)

ในหนังสือได้สรุปไว้ว่า การที่เราจะชักจูงพฤติกรรมของคน มันมีอยู่แค่เพียง 2 ทาง คือ 
การใช้เทคนิคหลอกล่อ กับ การสร้างแรงบันดาลใจ

![Manipulation Techniques](/assets/images/sww/sww-p1_2.svg)
เทคนิคการหลอกล่อ มีอยู่ 6 อย่างด้วยกัน คือ
1. การตั้งราคา - การต้้งราคาถูกหรือมีส่วนลดต่างๆ
2. การใช้โปรโมชั่น - การแลก แจก แถม
3. การขู่ให้กลัว - ถ้าไม่ซื้อหรือไม่ทำตามที่บอก จะเกิดผลเสียตามมา
4. การวาดฝัน - โดยสัญญาว่าถ้าเราทำตาม จะได้ผลลัพธ์ตามที่ฝัน
5. การใช้แรงกดดันจากคนรอบข้าง - การให้คนดังแนะนำ หรือ การทำให้เรารู้สึกว่า คนอื่นๆเค้ามีกันไปหมดแล้วเหลือแต่เรานี่แหละที่พลาดไป
6. ความล้ำสมัย - การบอกว่าของทันสมัยกว่า สินค้าแปลกใหม่กว่า หรือเทคโนโลยีล้ำหน้ากว่า 

![Manipulation creates stress.](/assets/images/sww/sww-p1_3.svg)
การใช้เทคนิคหลอกล่อสามารถใช้ได้ผลจริง ทำให้คนมาซื้อของเราได้จริงๆ
แต่ก็เป็นผลลัพธ์แค่ในระยะสั้นๆ 
คนซื้อไม่ได้มีความจงรักภักดีกับแบรนด์เราเลย
เช่น ถ้าเค้าซื้อเพราะว่าของเราถูก 
ในอนาคตร้านไหนขายถูกกว่าเค้าก็ไปร้านนั้น

นอกจากนี้การใช้เทคนิคการหลอกล่อ ก็ยังสร้างความเครียดให้ทั้งกับผู้ซื้อและผู้ขายมากอีกด้วย
* เพราะว่าคนซื้อเองก็ไม่มั่นใจว่าซื้อของที่ดีที่สุด ถูกที่สุดแล้วรึยัง 
* ส่วนคนขายก็ยิ่งเครียดกว่า  เพราะถ้าคนขายรายอื่นเห็นว่าเทคนิคที่เราใช้ได้ผล ก็จะพากันทำตามบ้าง 
เช่น พากันแข่งลดราคา ตัดราคาซื่งกันและกัน จนอาจจะไม่เหลือกำไรหรือขาดทุนด้วยซ้ำ

---
###  ทางเลือกอื่น
![Let's Inspire](/assets/images/sww/sww-p2_1.svg)
แต่เรายังมีอีกทางเลือกอื่น นั่นคือการสร้างแรงบันดาลใจ
ตัวอย่างที่เราเห็นได้ชัด ก็คือ แบรนด์ชั้นนำที่มีลูกค้าจงรักภักดี 
ไม่ว่าจะเป็น Apple, Harley Davidson, หรือ Southwest Airlines 
แบรนด์เหล่านี้จะมีกลยุทธในการทำงาน ที่เรียกว่า The Golden Circle ซึ่งเป็นหัวใจ
ทุกๆสิ่งที่เค้าพูด ทุกๆอย่างที่เค้าทำ จะต้องสอดคล้องกับ The Golden Circle นี้

![The Golden Circle](/assets/images/sww/sww-p2_2.svg)
The Golden Circle ประกอบไปด้วย วงกลมสามวงซ้อนกัน
วงในเล็กสุดเป็น WHY วงกลางใหญ่ขึ้นมาคือ HOW และวงนอกใหญ่สุดก็คือ WHAT
* WHY บอกถึงความเชื่อ, จุดประสงค์ว่าเราหรือองค์กรนี้เกิดมาเพื่ออะไร
* HOW บอกถึงวิธีการที่เราพูด,เราทำ ที่ทำให้เราพิเศษแตกต่างจากคู่แข่ง
* WHAT คือสินค้าหรือบริการ ตลอดจนทุกๆสิ่งทุกๆอย่างที่เราทำ, เราสื่อสารให้กับคนภายนอก

![Communication Ways](/assets/images/sww/sww-p2_3.svg)
พอเรามี The Golden Circle แล้ว เราก็ต้องใช้มันในการสื่อสาร 
เรามาลองเปรียบเทียบระหว่างแบรนด์ทั่วๆไป กับแบรนด์ชั้นนำกันดีกว่า

* แบรนด์ทั่วๆไป จะสื่อสารเริ่มจาก WHAT และก็จบแค่เพียง HOW 
ก็คือ เค้าขายสินค้าหรือบริการอะไร 
แล้วมันดีกว่าหรือแตกต่างจากคู่แข่งอย่างไร
แต่ไม่เคยพูดถึงเลยว่า อะไรคือความเชื่อของพวกเค้า

* แต่แบรนด์ชั้นนำจะสื่อสารในทางกลับกัน 
คือ เค้าจะเริ่มจาก WHY ก่อน 
เค้าจะบอกให้ทุกคนรู้ว่าเค้าเชื่ออะไร
แล้วบอกว่า HOW วิธีคิด,หรือวิธีการทำงานของพวกเค้าแตกต่างจากคู่แข่งอย่างไร
แล้วค่อยจบด้วย WHAT ว่าสินค้าหรือบริการที่เค้าจะมานำเสนอวันนี้คืออะไร

![The Golden Circle And Brains](/assets/images/sww/sww-p2_4.svg)
สาเหตุที่การสื่อสารแบบ The Golden Circle ได้ผลดีกว่า 
ในแง่ของหลักการทางวิทยาศาสตร์เป็นเพราะว่า 
มันเป็นการสื่อสารที่ตรงกับการทำงานของสมองมนุษย์ที่ใช้ในการตัดสินใจ 
โดยแบ่งเป็น 2 ส่วน คือ

* ส่วนแรก คือ LIMBIC BRAIN เป็นส่วนของสมองที่สัตว์ทั่วๆไปก็มี 
มันมีหน้าที่รับผิดชอบเกี่ยวกับอารมณ์ การตัดสินใจโดยใช้สัญชาตญาณ 
หรือที่เราเคยได้ยินคำว่า 'ตัดสินใจโดยใช้กี๋น'นั่นเอง
แต่ข้อจำกัดของสมองส่วนนี้ คือ มันไม่มีความสามารถในด้านภาษาเลย
ถ้าเปรียบเทียบกับ The Golden Circle แล้ว สมองส่วนนี้จะใช้กับ WHY และ HOW

* ส่วนที่สอง ก็คือ  NEOCORTEX เป็นส่วนของสมองมนุษย์ที่แตกต่างจากสัตว์ทั่วๆไป
มันทำให้พวกเรามีความสามารถทางด้านภาษา 
และเราสามารถคิดโดยใช้ตรรกะหรือการคิดแบบวิเคราะห์ได้
ถ้าเปรียบเทียบกับ The Golden Circle แล้วสมองส่วนนี้จะใช้กับ WHAT

![Three Degrees of Certainty](/assets/images/sww/sww-p2_5.svg)
และเพื่อให้เราเข้าใจการทำงานของสมองกับผลของการตัดสินใจซื้อมากขึ้น
เรามาลองสังเกตุภาษาที่เราใช้กับความมั่นใจหลังการเลือกซื้อสินค้ากัน 
ลองสังเกตุว่าคำพูดที่เราใช้แตกต่างกันอย่างไร

* ถ้าเราตัดสินใจซื้อจากการใช้ตรรกะ ใช้เหตุผลวิเคราะห์ เช่น 
เลือกของที่คุ้มค่าที่สุด เช็คราคาเปรียบเทียบหลายๆแหล่ง
แสดงว่าเราจะใช้สมองส่วน NEOCORTEX ในการตัดสินใจ
เราก็จะพูดว่า ผมซื้อสินค้าตัวนี้ เพราะว่าผม “คิด” ว่ามันใช่

* ถ้าเราตัดสินใจซื้อจากสัญชาตญาณ ความรู้สึกลึกๆข้างในตัวเรา
เราจะใช้ LIMBIC BRAIN ในการตัดสินใจ
เราก็จะพูดว่า ผมซื้อสินค้าตัวนี้ เพราะว่าผม “รู้สึก” ว่ามันใช่

* แต่ถ้าเราตัดสินใจซื้อจากสัญชาตญาณ พร้อมการใช้ตรรกะและเหตุผลวิเคราะห์
ก็แสดงว่าเราใช้ทั้ง LIMBIC BRAIN และ NEOCORTEX ในการตัดสินใจ
เราก็จะพูดได้อย่างมั่นใจว่า ผมซื้อสินค้าตัวนี้ เพราะว่าผม “รู้” ว่ามันใช่

![Clarity, Discipline, and Consistency](/assets/images/sww/sww-p2_6.svg)
ทีนี้การที่เราจะทำให้ใครสักคนมาจงรักภักดีกับแบรนด์เรา และไม่เปลี่ยนใจไปหาแบรนด์อื่่นได้
เราจะต้องพิสูจน์ให้ลูกค้าเห็นว่า เราเป็นของแท้ เราเป็นตัวจริง เราเป็นต้นตำรับ

ความเป็นต้นตำรับนั้น มันกลับไปที่ The Golden Circle 
* WHY คือ ความเชื่อของเราต้องชัดเจน และต้องเป็นอันหนึ่งเดียวกันทั้งองค์กร 
* HOW คือ คุณค่าและหลักการ ที่จะเป็นวินัยหรือกฏเหล็ก ที่เราจะยึดถือในการทำงานตลอดเวลา
* WHAT คือ ผลลัพธ์ทุกสิ่งทุกอย่าง หลังจากที่ได้เราได้ทำตาม HOW แล้ว เช่น สินค้า, บริการ, โลโก้, โฆษณา เป็นต้น

โดยที่เราต้องทำตามลำดับให้ถูกต้องด้วย เริ่มจาก WHY ไปสู่ HOW แล้วค่อยไปสู่ WHAT

![Southwest Airlines](/assets/images/sww/sww-p2_7.svg)
มาดูตัวอย่างความเป็นต้นตำรับของสายการบิน Southwest Airlines กัน
Southwest มีวัตถุประสงค์ที่จะช่วยให้คนธรรมดาๆเดินทางโดยเครื่องบินได้
แนวทางก็เลยต้องทำให้ทุกอย่างมีราคาถูก, เรียบง่าย, และ สนุกเป็นกันเอง
ผลลัพธ์ที่ได้ก็คือ ตั๋วเครื่องบินมีราคาถูก, 
การตั้งราคาก็ง่ายๆ มีเพียงแค่ 2 ราคา คือ เวลาธรรมดา กับ เวลากลางคืนหรือวันหยุดสุดสัปดาห์,
โฆษณาของ Southwest ก็เน้นจะความตลกสนุกสนาน,
การแต่งกายของพนักงานต้อนรับก็เปลี่ยนจากที่ใส่กระโปรงมาใส่กางเกงขาสั้นแทน

---
### ผู้นำต้องมีผู้ตาม
![The Emergence of Trust](/assets/images/sww/sww-p3_1.svg)
แบรนด์ชั้นนำจะให้ความสำคัญกับ Trust หรือความไว้วางใจเป็นอย่างมาก
โดยเฉพาะการสร้างความไว้วางใจกับพนักงานจะมาเป็นอันดับแรก 
พวกเค้ามีความเชื่อว่า 
* ถ้าพนักงานไว้ใจองค์กรแล้ว, มีความสุขแล้ว พนักงานก็จะทำให้ลูกค้ามีความสุข
* และเมื่อลูกค้ามีความสุขแล้ว ลูกค้าก็จะอุดหนุนเรา และทำให้เรามีกำไร 
* และเมื่อเรามีกำไรแล้ว เราก็ปันผลได้มาก ก็จะทำให้ผู้ถือหุ้นมีความสุขไปด้วยในที่สุด

![The Emergence of Trust](/assets/images/sww/sww-p3_2.svg)
การสรรหาและบ่มเพาะพนักงานที่จะร่วมทีมมีความสำคัญมาก โดยในหนังสือกล่าวถึงข้้นตอนดังนี้
1. การประกาศหาพนักงาน จะต้องเน้นหาคนที่มีความเชื่อเหมือนกับเรา
2. การคัดเลือกคน จะคัดโดยใช้ทัศนคติที่ดีเป็นหลัก เพราะความสามารถต่างๆ เราสามารถมาสอนทีหลังได้
3. เมื่อจ้างแล้ว เราก็ต้องให้พนักงานเห็นเป้าหมายของบริษัท ว่าเราต้องการสร้างอะไรให้เกิดขึ้นบนโลกใบนี้
4. ผู้นำต้องทำให้ดูเป็นตัวอย่าง 
5. องค์กรจะต้องสร้างสิ่งแวดล้อมที่เหมาะสมกับการทำงาน
6. ทำให้พนักงานรู้สึกว่าพวกเค้าปลอดภัย ซึ่งก็ทำให้พวกเค้าทำงานได้อย่างมั่นใจแล กล้าแสดงฝีมือ
7. องค์กรต้องรักษาความไว้วางใจให้อยู่ตลอดไป โดย
	* การหมั่นพูดซ้ำๆย้ำๆ ว่าอะไรคือ WHY ขององค์กร
	* การรักษาวินัยในทุกๆสิ่งที่ทำ, ทุกๆสิ่งที่พูด จะต้องสอดคล้องกับคุณค่าที่เราตั้งเอาไว้
	* ตลอดจนการให้รางวัลกับพนักงานก็ต้องสอดคล้องกับ WHY และคุณค่าที่เราตั้งไว้ด้วย

![Law of Diffusion](/assets/images/sww/sww-p3_3.svg)
เมื่อเรามี The Golden Circle แล้ว, เรามีทีมงานพร้อมแล้ว, เรามาดูกลุ่มลูกค้าที่เราจะทำตลาดกัน

ในกฏ Law of Diffusion แบ่งประชากรออกเป็น 5 กลุ่ม โดยจะไล่จากซ้ายไปขวาของรูประฆังคว่ำ ดังนี้
* กลุ่ม Innovators หรือ นักประดิษฐ์ มีอยู่ 2.5%,
* กลุ่ม Early Adopters หรือ ผู้ใช้ในช่วงต้น มีอยู่ 13.5%,
* กลุ่ม Early Majority หรือ ผู้ใช้ส่วนใหญ่ตอนต้น มีอยู่ 34%,
* กลุ่ม Late Majority หรือ ผู้ใช้ส่วนใหญ่ตอนปลาย มีอยู่ 34%,
* และสุดท้ายคือ  กลุ่ม Laggard หรือ พวกล้าหลัง มีอยู่ 16%

![Innovators, Early Adopters](/assets/images/sww/sww-p3_4.svg)
ธุรกิจไม่ควรตั้งเป้าที่จะขายใครก็ได้ 
แต่ควรจะมุ่งเน้นขายคนที่มีความเชื่อเหมือนกับเรา 
นั่นคือคนในกลุ่มทางด้านซ้าย ได้แก่ กลุ่มนักประดิษฐ์ (Innovators), และกลุ่มผู้ใช้ในช่วงต้น (Early Adopters) 
คนกลุ่มนี้จะยอมจ่ายแพงกว่า
และเข้าใจว่าสินค้าที่เพิ่งเปิดตัวอาจจะไม่สมบูรณ์แบบ 
เค้าจะยอมรับในข้อบกพร่องหรือความไม่สะดวกเล็กๆน้อยๆได้
แล้วถ้าเราสะสมคนเหล่านี้มากพอ คนเหล่านี้จะดึงคนที่เหลือทางด้านขวามาให้เราเอง

![How a Tipping Point Tips](/assets/images/sww/sww-p3_5.svg)
ในทางกลับกัน คนทางด้านขวาถึงแม้จะมีถึง 84% ของประชากร
แต่คนเหล่านี้จะซื้อสินค้าเราค่อนข้างยาก
ถ้าขายได้ ก็คือ อาจะได้สัก 10% จากที่เราไปนำเสนอ 
และยิ่งเป็นกลุ่มทางด้านขวามากเท่าไหร่ ก็ยิ่งขายยาก
เพราะว่าคนเหล่านี้ไม่ได้เชื่อเหมือนกับเรา
ไม่เห็นคุณค่าของสินค้าเรา
และจะไม่ยอมซื้อสินค้าเป็นคนแรกๆ

สรุปได้ว่าถึงแม้สินค้าจะคุณภาพดี, ตลาดพร้อม, และมีเงินลงทุนที่เยอะ
แต่ถ้าเราเจาะลูกค้าผิดกลุ่ม ก็ทำให้บริษัทพลาดโอกาสที่จะครองตลาด 
และกลายมาเป็นบริษัทที่ล้มเหลวในที่สุด

---
### หาเเนวร่วม
![Start with WHY, but Know HOW](/assets/images/sww/sww-p4_1.svg)
เราอาจจะเข้าใจกันว่า The Golden Circle เป็นรูป 2 มิติ แต่จริงๆแล้วมันเป็นรูป 3 มิติ 
ที่ผ่านมาเราพูดถึงวงกลม 3 วงซ้อนกัน โดยเป็นภาพจากมุมด้านบน 
แต่ถ้าเราหันมามองจากด้านข้าง ก็จะพบว่ามันเป็นรูปโคนปลายด้านบนแหลม
ซึ่งเปรียบเหมือนแผนผังองค์กร
* ที่ส่วนโคนด้านบนสุด เป็น WHY ก็จะเป็น ระดับผู้นำ, เจ้าของ, หรือผู้บริหารสูงสุด
* ส่วนตรงกลางเป็น HOW ก็จะเป็นผู้บริหารระดับสูง และในระดับรองๆลงมา
* จนมาถึงด้านล่างสุดเป็น WHAT ก็จะเป็นระดับปฏิบัติการ เช่น พนักงาน, เซลส์, ลูกจ้างของบริษัท ฯลฯ
ผู้บริหารสูงสุด เป็นตัวกำเนิดของความเชื่อ วิสัยทัศน์ให้ผู้บริหาร
ผู้บริหารมอบนโยบายให้ทีมงาน
ทีมงานลงมือทำให้เกิดผลลัพธ์

ตัวโคนนี้ก็จะลอยอยู่เหนืออีกระบบหนึ่ง ก็คือ ตลาด
ซึ่งก็ บุคคลภายนอกนั่นเอง ไม่ว่าจะเป็น ลูกค้า, บุคคลทั่วไป, ผู้ถือหุ้น, สื่อ, คู่แข่ง, ซัพพลายเออร์ ฯลฯ

![Start with WHY, but Know HOW](/assets/images/sww/sww-p4_2.svg)


ตอนบริษัทเล็กๆ การสื่อสาร WHY ให้คนภายนอกรู้ไม่ยากมาก
เพราะเจ้าของแทบจะลงมาทำเองทุกอย่าง
แต่พอกิจการเติบโตขึ้น ใหญ่ขึ้น
เจ้าของก็ต้องทำงานผ่านผู้บริหารในแต่ละระดับชั้นรองลงมา การสื่อสาร WHY มันก็เลยยากขึ้น เรื่อยๆ

องค์กรหรือธุรกิจ มีความยากในการสื่อสารระดับ WHY ให้ตลาดหรือบุคคลภายนอกเข้าใจ
การสื่อสารที่ดีที่สุด ก็คือ การทำ WHATs ที่ตรงกับ WHY และ HOWs อย่างสม่ำเสมอ

สิ่งที่ธุรกิจจะสื่อสาร WHY ได้อีก ก็อาจจะการเล่าเรื่อง การใช้สัญลักษณ์ หรือสิ่งของ เพื่อจะเป็นตัวแทน WHY 
ยิ่งถ้าเราสื่อสารได้ชัดเจนมากเท่าไหร่ คนก็ยิ่งเข้าใจเรามากเท่านั้น

![Know WHY, Know HOW, then WHAT](/assets/images/sww/sww-p4_3.svg)
เราได้พูดถึงว่าเราสามารถสื่อ WHY โดยใช้สัญลักษณ์ได้ 
เราอาจสงสัยว่าแล้วโลโก้ของแบรนด์คือสัญลักษณ์หรือเปล่า
คำตอบก็คือ โลโก้เองยังไม่ใช่สัญลักษณ์แทน WHY ได้ครับ
การที่โลโก้นึง มันจะกลายเป็นสัญลักษณ์ได้
คนจะต้องได้รับแรงบันดาลใจจากแบรนด์นั้นๆ 
ถ้าเค้าได้เห็น, ได้ยิน, ได้กลิ่น,  ได้รับรส,  หรือ ได้สัมผัส WHATของแบรนด์ซ้ำๆบ่อยๆ
จนเค้ามั่นใจว่า เค้าชอบแบรนด์นี้ และเชื่อในสิ่งที่เหมือนๆกัน 
เค้าเองก็เริ่มอยากเป็นส่วนหนึ่งที่สนับสนุนความเชื่อนั้นๆ
สุดท้าย เค้าก็ยินดีที่จะใช้โลโก้นั้น เป็น สัญลักษณ์แทนความเป็นตัวตนของเค้าเอง 
เช่นเดียวกับ สาวกรถมอเตอร์ไซค์ Harley Davidson สักรูปโลโก้บนร่างกายตัวเอง

![The Celery Test](/assets/images/sww/sww-p4_4.svg)
การที่เราเป็นนักธุรกิจ เราก็มักจะไปศึกษา, หาความรู้จากแหล่งต่างๆ
เราได้ไอเดีย วิธีการต่างๆมากมายจากคนเก่งๆและ, คนประสบความสำเร็จ 
แต่เราจะเลือกทำอันไหนดี และอันไหนไม่ควรทำ
ในหนังสือได้สอนการเลือกแบบง่ายๆ ว่าอะไรเหมาะกับเรา อะไรไม่เหมาะกับเรา 
โดยใช้เทคนิคชื่อ The Celery Test หรือที่แปลว่า บททดสอบผักชีฝรั่ง

เราลองจินตนาการว่าเราเป็นคนที่ให้ความสำคัญกับเรื่องสุขภาพมาก
แล้วสมมติว่าวันนึงเราไปเดินซุปเปอร์มาร์เก็ต แล้วมีอาหารให้เราเลือกซื้อมากมาย
ไม่ว่าขนมหวาน, ผลไม้, เนื้อทอด ฯลฯ แต่เราก็หยิบมาเพียงแค่ผลไม้

นั่นก็คือการที่เราตัดสินใจ โดยเอา WHY มาเป็นตัวกรอง 
อะไรที่ตรงกับ WHY ผ่าน, อะไรที่ไม่ตรงกับ WHY ก็ไม่ผ่าน
ก็จะทำให้เราเลือกได้ง่ายขึ้น, เร็วขึ้น, และมีประสิทธิภาพดีขึ้น
และที่สำคัญที่สุด คือ มันสามารถส่งต่อคนอื่นๆในองค์กรได้ด้วย
เช่น ถ้าเราฝากเค้าซื้อของที่ซุปเปอร์มาร์เก็ต เค้าก็หยิบแค่ผลไม้เหมือนกัน

---
### ความท้าทายที่ยิ่งใหญ่ที่สุดคือความสำเร็จ
![When Why Goes Fuzzy](/assets/images/sww/sww-p5_1.svg)
บริษัทควรต้องหมั่นเผ้าดูให้ค่า WHAT กับค่า WHY เติบโตไปพร้อมๆกัน 
ตอนบริษัทยังเล็ก มันทำได้ไม่ยาก เพราะว่าเจ้าของลงมือทำเองซะเป็นส่วนใหญ่ 
การสื่อสาร WHY ให้คนภายนอกย่อมชัดเจน

แต่เมื่อบริษัทประสบความสำเร็จ เติบโตขึ้น มีคนมากขึ้น 
เจ้าของก็ต้องทำงานผ่านผู้บริหาร และระดับปฏิบัติการ 
การสื่อสาร WHY ก็เลยไม่ชัดเจนเหมือนเดิม 
ค่า WHAT กับค่า WHY ก็อาจจะเริ่มเติบโตไม่พร้อมกัน

แล้วยิ่งถ้าบริษัทสูญเสียผู้ก่อตั้งไป และไม่วางการสืบทอดที่ดี 
ค่าของ WHAT อาจจะยังเติบโต 
แต่ WHY ของบริษัทอาจจะหยุดเติบโตไปแล้วก็ได้
ที่นี้ทุกๆคนก็เริ่มรู้สึกว่า นี่ไม่ใช่บริษัทเดิมที่เค้าเคยรู้จักอีกต่อไป

มีตัวอย่างบริษัทยักษ์ใหญ่มากมายที่เคยพลาดในเรื่องนี้ 
ไม่ว่าจะเป็น Walmart, Microsoft, Apple, Dell, Starbuck, etc.
ซึ่งส่งผลให้บริษัทหลายบริษัทที่เอ่ยมา อยู่ในสถานการณ์ที่ย่ำแย่มาก 
บางบริษัทเกือบจะต้องปิดกิจการเลยทีเดียว


![Succession Plan](/assets/images/sww/sww-p5_2.svg)
เราได้เรียนรู้แล้วว่า เราต้องรักษาให้ค่า WHAT และค่า WHY เติบโตไปพร้อมกัน 
โดยบริษัทต้องทำ 2 อย่างนี้ 
1. การวัดค่า WHY แต่การวัดค่า WHY ตรงๆเลย ทำได้ยาก 
เราเลยต้องวัดจากกิจกรรม หรือ WHAT ที่สอดคล้องกับ WHY แทน 
จากนั้น เราให้ Incentive จากค่า WHY ตัวนี้ เพื่อเป็นการ feedback ให้กับพนักงานได้ง่าย และชัดเจน
เช่น 
	* ถ้าเราเน้นการทำงานร่วมกับลูกค้า เราอาจจะวัดและให้รางวัลจากจำนวนการ์ดขอบคุณลูกค้าที่พนักงานเราส่งไป
	* ถ้าเราเน้นเรื่องการรักษาสมดุลของเวลาระหว่างที่ทำงานกับครอบครัว เราก็อาจจะวัดจากจำนวนชั่วโมงล่วงเวลาและหักเงินรางวัลตามจำนวนชั่วโมง

2. การมีนโยบายการวางแผนผู้สืบทอดที่ดี สรรหาหาคนที่เหมาะสม 
คนที่เชื่อใน WHYของบริษัท เมื่อหาได้แล้ว ผู้บริหารคนใหม่ นี้ จะต้องสานต่อ WHY เดิมของบริษัท ให้มีชีวิตอยู่ต่อไป

![The School Bus Test and The Celery Test](/assets/images/sww/sww-p5_3.svg)
ในหนังสือมีวิธีการวางแผนผู้สืบทอด โดยที่
เราจะรู้ว่า ตอนนี้กิจการพร้อมในการสืบทอดรึยัง,
เราจะคัดสรรผู้สืบทอดได้อย่างไร,
และถ้าเค้ามารับตำแหน่งแล้ว
เราจะรู้ได้ยังไงว่าเราเลือกคนไม่ผิด
โดยใช้แค่เพียง 2 บททดสอบ เท่านั้นเอง
* บททดสอบแรก ชื่อ School bus test หรือที่แปลว่า บททดสอบรถโรงเรียน 
บททดสอบนี้เป็นการอุปมาอุปมัยว่า 
ถ้าจู่ๆผู้บริหารองค์กรสูงสุดถูกรถโรงเรียนชน แล้วเค้าจากเราไป 
วันนี้บริษัทยังสามารถเติบโตต่อไป ด้วยความเร็วพอๆกับตอนที่เค้ายังอยู่มั้ย?,
 ถ้าวันนี้คุณตัดสินใจไม่บริหารเองแล้ว มีคนมาดูต่อได้แทนคุณได้เลยมั้ย?
* บททดสอบที่สอง The Celery Test 
ผู้สืบทอดจะต้องเชื่อ ใน WHY ของบริษัท
ทุกสิ่งๆ ทุกอย่างๆที่เค้าพูดและทำ จะต้องตรงกับ WHY
ถ้าเป็นแบบนั้นแล้ว
เราถึงจะมั่นใจได้ว่า เค้าเองจะสานต่อ WHY ต่อไป
รวมไปถึงหลังจากที่เค้ามารับตำแหน่งแล้ว
นโยบาย วิธีการ หรือ WHAT อะไรใหม่ๆ
ก็ต้องผ่าน The Celery Test ด้วย

---
### โลกที่เริ่มต้นจากการถามว่า "ทำไม"
![The Origins of WHY](/assets/images/sww/sww-p6_1.svg)
มาถึงตรงนี้ ทุกคนก็คงอยากมี WHY ของตัวเองบ้างแล้ว
แต่การหา WHY เราไม่ได้ต้องไปคิดค้นมันขึ้นมาใหม่  
การหา WHY คือ การค้นหาตัวตนของเราตั้งแต่อดีตจนถึงปัจจุบัน โดยดูจากรูปแบบที่เราทำซ้ำๆ
อะไรคือเหตุผลที่เราทำแบบนั้น 
เมื่อค้นพบแล้ว ก็ต้องมีวินัยที่จะรักษามันไว้ตลอด

![Think different.](/assets/images/sww/sww-p6_2.svg)
Steve Jobs และ Steve Wazniak ผู้ก่อตั้งของ Apple กัน 
ตอนเป็นวัยรุ่นพวกเค้าได้ค้นพบวิธีการโทรศัพท์ทางไกลโดยไม่เสียเงิน 
แล้วเค้าก็ทำเครื่องที่แฮ้กระบบออกมาขายเพื่อท้าทาย AT&T 
จากนั้นก็ทำเครื่องคอมพิวเตอร์ Apple ออกมาเพื่อท้าทาย IBM
หลังจากที่แอปเปิ้ลประสบความสำเร็จกับเครื่องคอมพิวเตอร์แล้ว
ก็ยังออกคอมพิวเตอร์พร้อมระบบปฏิบัตการแบบกราฟฟิก 
เพื่อท้าทาย Microsoft DOS ที่เป็นทำงานแบบ terminal
ซึ่งเป็นมาตรฐานของเครื่องคอมพิวเตอร์ PC ในขณะนั้น
Apple ยังมีผลิตภัณฑ์ไม่ว่าจะเป็น iPod, iPhone, iTune ออกมา
เพื่อท้าทายอุตสาหกรรมเพลงในรูปแบบเดิมๆ ให้มาเป็นการซื้อขายผ่านระบบออนไลน์แทน

เราสังเกตุเห็นมั้ยว่า WHY ของ Apple ก็คือ การท้าทายกับสิ่งเดิมๆ 
Apple บอกให้โลกรู้ว่า เราสามารถคิดต่างได้ 
ถ้าเราหา WHY เราเจอ และรักษามันไว้แบบที่ Apple รักษาได้
เราก็สำเร็จแบบ Apple ได้

![The New Competition](/assets/images/sww/sww-p6_3.svg)
ในโลกที่เต็มไปด้วยการแข่งขัน ทุกคนพยายามเปรียบเทียบตัวเองกับคู่แข่ง
พอเราคิดแบบนี้ก็เลยไม่มีใครช่วยใคร
แต่ถ้าเราเปลี่ยนมาคิดว่าเราแข่งกับตัวเอง อยากทำผลงานให้ดีกว่าเดิมในอดีต
สิ่งที่เราทำตอนนี้ต้องดีกว่าสิ่งที่เราทำเมื่อหกเดือนก่อน
และสิ่งที่เราทำอีกหกเดือนข้างหน้า จะต้องดีกว่าสิ่งที่เราทำตอนนี้
พอเราคิดแบบนี้ทุกคนกลับอยากมาช่วยเรา

ไม่ว่าธุรกิจเราจะเล็กหรือใหญ่ 
ไม่ว่าเราจะอยู่ในอุตสาหกรรมไหน
ไม่ว่าเราจะขายสินค้าหรือบริการอะไร
ถ้าเรามีความรับผิดชอบที่จะเริ่มต้นด้วย WHY
และสร้างแรงบันดาลใจให้คนอื่นทำตาม
ถ้าเราร่วมมือกัน เราก็สามารถเปลี่ยนโลกได้

---
### บทสรุป
การที่เรารู้ WHY ก็เปรียบไดักับเราเจอเข็มทิศของชีวิต
เราเดินตามมันได้อย่างมีความสุข
เรารู้ว่าควรจะทำอะไร และตัดอะไรที่ไม่จำเป็น
เราได้เพื่อนร่วมทางที่ช่วย,ให้กำลังใจ,และฟันฝ่าอุปสรรคไปด้วยกัน
และเราอาจจะได้คนสืบทอดมาสานต่อสิ่งดีๆที่เราอยากทิ้งให้โลกใบนี้

---
**อยากสนับสนุนเรา ซื้อหนังสือกับเรา**

Start With Why *แต่งโดย Simon Sinek*

[![Start With Why](/assets/images/sww/book_thai.jpg)](https://amzn.to/3m5VYEQ) 
[![Start With Why](/assets/images/sww/book_eng.jpg)](https://amzn.to/3m5VYEQ)

---
**ขอขอบคุณ**
- Presentation template จาก [SlidesCarnival](https://www.slidescarnival.com)
- Icons จาก  [Flaticon](https://www.flaticon.com) by Becris, ECreaticca Creative Agency, DinosoftLab, FreePik, geotatah, Icongeek26, Monkik, Nikita Golubev, SmageotatahshIcons, ucalyp, ultimatearm
- Pictures from Apple Inc.
- รูปภาพสวยๆ จาก [Pexels](https://www.pexels.com) by Andrea Piacquadio, Archie Binamira

---
**ติดตามเรา**
- [Facebook](https://www.facebook.com/bookkery1)
- [Youtube](https://www.youtube.com/channel/UCaiCBs25YbaGATuXBiGG0-Q/featured)
- [Apple Podcast](https://podcasts.apple.com/th/podcast/bookkery-com/id1537281629)
